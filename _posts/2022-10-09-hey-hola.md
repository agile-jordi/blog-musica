---
layout: music
title:  "Ei! Hola? Si! Ei! Check!"
date:   2022-10-09
categories: musica
author: 'Jordi'
excerpt_separator: <!--more-->
tags:
---

Provant... Provant...

Hola!

Aquest que tens davant la pantalla o pantalleta voldria ser un blog[^1]. No prometo res, és clar. Que només em faltava a mi comprometre'm davant de probablement ningú a esciure un blog de forma regular.

<!--more-->

Però és que l'Aran, el meu fill gran, volia tocar un instrument. I clar, com que sembla que em [plauen més els camins aspres que els plans](https://poeteca.cat/ca/poema/3581), doncs, apa, busquem un mètode d'ensenyament japonès en que la mare o pare (molt més elles que nosaltres) assistim a classe i ajudem la criatura a assajar **cada dia**. El mètode en qüestió? Suzuki. Com les motos. L'instrument? El violí. I hi va començar fa dos? no, tres anys ja!

Així que ja em tens, a mi, que vinga, ["♪ cada dia al dematí...♩♫"](https://youtu.be/J5dKmwciwB0) apuntant les notes a la partitura: La, La, Mi, Mi, Fa, Fa, Mi... Perquè, és clar, des que era un nen que no havia provat de llegir una partitura. I el que en recordava era que el "planeta" era el Do i que d'aquí en amunt tot era comptar línies i espais del pentagrama.

Tirem endavant uns mesos i les partitures són ja de Bach amb una sèrie d'elements que, què voleu que us digui, es comença a fer emprenyador d'anar traduïnt al llenguatge dels ignorants...

```music
CTr KG 3/4 Tf -G/8bd,f3 -Bf1 -D5f3 -Gf2 -A4f0 -F5f1 | -.G/4f2 s( .G4f3 .G ) | -G/8  -B -D5 -G -A4 -F5 | -.G/4 s( .G4 .G )
```

I el meu fill, que quan s'encalla a mitja cançó, em pregunta, quina nota venia ara? Uf.. I què sé jo???

Allà ho vaig veure clar. Calia saber llegir allò. Així que, vinga, [Music tutor](https://apps.apple.com/es/app/music-tutor/id514363426) (o [Music tutor](https://play.google.com/store/apps/details?id=com.jsplash.musictutor&hl=en&gl=US)) i a veure si podem llegir una nota sense anar comptant des del refotut planeta que, per a més inri, és tímid i no apareix gaire, que sembla que el violí és de sons més aguts[^2].

Des d'aquí, tot molt ràpid. La [Roser](https://www.aulasuzukicanroget.cat/professores/), la mestra de l'Aran, em deixa un violí, que _la primera es gratis_. A mi que em comença a agradar el violí i la teoria que hi ha al darrere d'aquelles partitures que començo a llegir. I el Roc, el petit, que també vol fer violí. Total, que tres violinistes i tres estudiants de teoria de la música a casa.

Un blog, deia, però, que me'n vaig per les branques...

La cosa és que vaig a classes de teoria de la música. I hi prenc apunts, com sempre feia quan estudiava a la universitat. I, clar, si no els passo a net i complemento llegint el que trobo, no sóc jo. Sobretot perquè sense l'esforç de fer-ho no em quedo amb el que se suposa que he après perquè m'ho han explicat. 

I ja que hi sóc, per què no prendre apunts en obert? No pretenc que serveixin a ningú més. Si vulgués públic sé que hauria de fer vídeos i allà no m'hi veureu. Però a **mi** m'anirà bé. I, ves a saber.

Doncs això, proves de so fetes. A partir d'aquí _alea jacta est_ i endavant les atxes. Que el pitjor que pot passar és que hi hagi un altre blog de només unes poques entrades pel món.

---

[^1]: Bé, a mi, que escric [un blog professional](https://blog.agilogy.com) en anglès, m'hagués agradat que fos un [bloc](https://aplicacions.llengua.gencat.cat/llc/AppJava/index.html?action=Principal&method=detall&input_cercar=bloc+o+blog&numPagina=1&database=FITXES_PUB&idFont=10475&idHit=10475&tipusFont=Fitxes+de+l%27Optimot&numeroResultat=1&databases_avansada=&categories_avansada=&clickLink=detall&titol=bloc+o+blog%3F+%2F+blocaire+o+bloguer+-a%3F&tematica=Tecnologies+de+la+informaci%F3+i+la+comunicaci%F3&tipusCerca=cerca.tot). Em feia gràcia. Però es veu que no, que diu Optimot que blog. I ja que m'hi poso, fem-ho bé i mirem d'escriure tan correctament com bonament pugui.
[^2]: Eventualment va aparèixer. Però al límit: si baixes només 3 notes avall cap als greus arribes al Sol, que és la nota més greu que pots tocar amb el violí.
